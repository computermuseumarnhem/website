<html>
    <head>
        <title>IBM Office System 6</title>
	<meta name="date" content="2013-09-04 00:00" />
	<meta name="category" content="Nieuws" />
	<meta name="slug" content="20130904-ibm-office-system-6" />
	<meta name="authors" content="MacSimski" />
	<meta name="summary" content="Overzicht van de IBM Office System 6" />
    </head>
    <body>
<p>Bij de berg hardware en software uit Wageningen zat een curieus apparaat. Een klein burootje met ingebouwd toetsenbord en ieniemienie scherm waar een IBM logo op zat. Het blijkt een Office System 6 tekstverwerker te zijn. Op het web heb ik tot nu toe nog geen foto kunnen vinden van een ander exemplaar. Het bouwjaar is ergens begin 1980 aan het service-logboek te zien. De laatste service is in 1982 geweest. Waarschijnlijk is het systeem toen al ingehaald door pc&#8217;s.</p>
<div style="width: 650px" class="wp-caption alignleft"><img class=" " title="IBM Office System 6/420" src="https://hack42.nl/gallery/d/11025-1/DSCF6676.JPG" alt="IBM Office System 6/420" width="640" height="480" /><p class="wp-caption-text">IBM Office System 6/420 totaal</p></div>
<p>De tafel van de machine is gemaakt van plastic, versterkt door een dikke gelamineerde spaanplaat tafelblad. Afdekplaten zijn ook van kunstof, de lijst om de toetsen is weer van staal.</p>
<p>Aan de voorkant naast het toetsenbord zit een slotje met twee contactjes. De functie is nog niet bekend, maar het kan een lees/schrijf beveiliging zijn. Aanzetten doe je op het toetsenbord met een kantelschakelaar naast de enter toets, zoals je ook op Selectronic typemachines tegenkomt. Het toetsenbord is mechanisch met een motor voor de verwerking van de ingedrukte toetsen.</p>
<div style="width: 650px" class="wp-caption alignnone"><img class=" " src="https://hack42.nl/gallery/d/11028-1/DSCF6678.JPG" alt="bedieningspaneel met scherm en slotje" width="640" height="480" /><p class="wp-caption-text">bedieningspaneel met scherm en slotje</p></div>
<h3>Aanzetten</h3>
<p>Dat is altijd spannend. Wat gebeurt er? Knallen, rook, niets of normaal gedrag. Maar wat is normaal gedrag van een machine die je nog nooit werkend gezien hebt? In het geval van deze tekstverwerker is dat vooral veel lawaai van lopende motoren van de floppydrive, toetsenbord en voedingskoeling.</p>
<p>Na het opwarmen van de beeldbuis verschijnen er twee rijen met een soort tabstops en drie binaire getallen onder in beeld? Zal dat het bootscherm zijn? Na wat gespring van de cursor blijft ie staan op drie puntjes na 10.</p>
<div style="width: 490px" class="wp-caption alignnone"><img class="  " src="https://hack42.nl/gallery/d/11053-2/DSCF6688.JPG" alt="Bootscherm?" width="480" height="640" /><p class="wp-caption-text">Bootscherm?</p></div>
<div style="width: 650px" class="wp-caption alignnone"><img class=" " src="https://hack42.nl/gallery/d/11043-1/DSCF6687.JPG" alt="booting" width="640" height="480" /><p class="wp-caption-text">booting&#8230;</p></div>
<h3>Hardware</h3>
<p>De machine is een typisch IBM product met de bekende vierkante ic&#8217;s. Daarnaast zitten er een aantal ttl ic&#8217;s op uit de 74 serie. Naast het moederbord zitten er een aantal insteekkaarten op die door middel van verbindingsprintjes aan het moederbord gekoppeld zijn.</p>
<div style="width: 650px" class="wp-caption alignnone"><a href="https://hack42.nl/gallery/d/11001-1/DSCF6667.JPG"><img src="https://hack42.nl/gallery/d/11001-1/DSCF6667.JPG" alt="moederbord met kaarten" width="640" height="480" /></a><p class="wp-caption-text">Het moederbord met toegevoegde kaarten. Aan de onderkant zijn de connectoren te zien waarvan er twee gebruikt zijn voor het verbinden van de extra kaarten</p></div>
<h3>Vondst</h3>
<p>Bij het openen van de tekstverwerker kwam er aan de rechterkant het een en ander tevoorschijn wat door een serviceman daar achtergelaten is. Een doos met twee service floppy&#8217;s met uitlegklaart en twee ringbanden met service documentatie. Dat zal het uitzoeken een stuk vergemakkelijken. Ook bleek er opgerold een multikabel in te liggen met aan een kant een DB25 connector. Dat zal wel voor een seriele printer bedoeld zijn, maar zeker weten we dat nog niet, aangezien er bij deze machine geen printer zat.</p>
<div style="width: 490px" class="wp-caption alignnone"><a href="https://hack42.nl/gallery/d/11059-2/DSCF6657.JPG"><img class=" " title="service floppy's" src="https://hack42.nl/gallery/d/11059-2/DSCF6657.JPG" alt="service floppies" width="480" height="640" /></a><p class="wp-caption-text">Servicefloppy&#8217;s met uitlegkaart en logboek</p></div>
<p>Achter het moederbord kwam een afbeelding tevoorschijn van de verschillende connectoren en hun functies. Ook dat is erg handig bij het foutzoeken en hermonteren na reparatie. Daar staan ook de diverse extra opties op die mogelijk waren. Vergelijk de afbeelding met die van de foto van het moederbord hierboven om te ontdekken of de configuratie klopt.</p>
<div style="width: 490px" class="wp-caption alignnone"><a href="https://hack42.nl/gallery/d/11056-2/DSCF6673.JPG"><img class=" " title="configuratie" src="https://hack42.nl/gallery/d/11056-2/DSCF6673.JPG" alt="configuratie" width="480" height="640" /></a><p class="wp-caption-text">Welke connector zit waar en wat zijn de globale functies van het moederbord.</p></div>
<p>De diskdrive voor de 8&#8243; floppy is ook enorm. Om een idee te krijgen heb ik een foto gemaakt  met als vergelijking mijn hand in beeld. Een luciferdoosje zou niet makkelijk terug te vinden zijn op zo&#8217;n foto.</p>
<div style="width: 490px" class="wp-caption alignnone"><a href="https://hack42.nl/gallery/d/11054-2/DSCF6675.JPG"><img class=" " title="Diskdrive" src="https://hack42.nl/gallery/d/11054-2/DSCF6675.JPG" alt="achterkant disk drive" width="480" height="640" /></a><p class="wp-caption-text">Achterkant van de diskdrive. aan de rechterkant van de machine is er ook ruimte voor een drive.</p></div>
<p>Zoals met alle machines met snaren, is ook bij deze drive de aandrijfsnaar in kauwgum veranderd en vervangen door een soort veter. dat voldoet niet echt goed, dus daar moet nog iets aan gedaan worden voor we een floppy kunnen gebruiken.</p>
<p>Al met al een leuke machine. Hopelijk vinden we binnenkort tijd om hem weer in orde te krijgen, zeker omdat we twee dozen vol met floppy&#8217;s voor deze machine hebben.</p>
  </body>
</html>
